---
layout: post
title: "দুটো কাক ! (কিস্তি ~ ৫ ~ নির্জন দ্বীপের Wassup Bro)"
categories: "কাক"
excerpt: ভরপেট উত্তম মধ্যম সাঁটাবার পর দু চার দানা মৌরি গালে ফেলে ব্যলকনি তে একটা কিং সাইজ জ্বালাবার...
---

ভরপেট উত্তম মধ্যম সাঁটাবার পর দু চার দানা মৌরি গালে ফেলে ব্যলকনি তে একটা কিং সাইজ জ্বালাবার স্বর্গসুখ যে কি জিনিস তা বলে বোঝানো চাপ । বিশেষ করে তাদেরকে যারা এ রসে বঞ্চিত । সারাদিনের ক্লান্তি যেন এক নিমেষে ধোঁয়ার সাথে হুস করে হাওয়া ! নিজেকে বেশ রাজা উজির মনে হয় । সময় থেমে যায় । মনের ইচ্ছেগুলো ফুরফুর করে উড়তে থাকে ।
যাই হোক, লেখা দিয়ে আমার পাঠকদের passive smoking করাতে চাই না । গৌরচন্দ্রিকাটা একটা বিশেষ কারনে টানা । সেখানেই বরং আসি ।
আগের কিস্তিতে জনসংযোগ নিয়ে কিছু জ্ঞানের খই ফুটিয়েছিলাম । সেই সূত্রেই বলি, বিড়িখোরদেরও একটা additional জনসংযোগ মাধ্যম আছে । যথারীতি সেটা হলো গিয়ে বিড়ি । যদিও শিয়ালদা station এর ‘একটা বিড়ি হবে দাদা?’ টা এখানে ‘Can I borrow a cigarette bro ?’, তবুও টোটকা টা একিভাবে কাজ করে । একটা জ্বালিয়ে দাও । তারপর আর দেখতে হয় না । ধোঁয়া ঢুকছে আর হাঁড়ির খবর বেরোচ্ছে । দেশ দুনিয়ার আজব যত খবর, সব update পাওয়া যায় ।
‘Wassup Bro’ এর সাথে আলাপটা আমার খানিকটা এরকম ভাবেই । আমাদের ব্যলকনি দুটো বেশ পাশাপাশি । নতুন নতুন আসার পরের দিনেই দেখা । বেশ তাগড়াই পেশীবহুল চেহারা আর বেজায় লম্বা । হাতের থাবার handshake এ শরীরে ঝনঝনানির মাঝেই কানে এলো ‘Wassup Bro?’ । Bro এর চোখে তখন সরষে ফুল !
নামটা ওর বড্ড খটমটে । কিছুতেই মনে রাখতে পারি না । কিন্তু দেখা হলেই অমায়িক হাসি আর ওই ‘Wassup Bro?’ । ভেবেচিন্তে ওর নাম দিয়েছি Wassup Bro । একাই থাকে । সকালবেলা আমি বেরোনোর আগে কাজে বেরিয়ে যায় । ফেরে আমার অনেক পরে । তারপরে মাঝেমাঝে ব্যলকনি তে আসে । তখনি কথা হয় ।
আমি হিন্দু শুনে একদিন খুশি হয়ে বল্লো সেও নাকি হিন্দু । ছোঁড়া কোন angle থেকে যে হিন্দু বুঝলাম না । খুঁচিয়ে জানার চেষ্টাও করিনি । একা একা ওর সময় কি করে কাটে ? জানতে চাইলুম একদিন । উত্তর শুনে আমি অবাক । বলে meditation ! বিড়িটা নাকি ওকে help করে । বিড়ির content নিয়ে আমার doubt হচ্ছে মাইরি ।
অদ্ভুত একাকিত্বে ভরা একটা জীবন । নিচের বাড়ির ভদ্রমহিলাকে দেখে আগে মায়া হতো । ভিড়ের মাঝেও এক নির্জন দ্বীপে বন্দী । তিনকুল বলতে দুটো কুকুর । ব্যলকনি থেকেই দেখতাম সকাল বিকেলে ওদেরকে নিয়ে complex টা পায়চারি করতে । ওর calling bell টা কেউ কোনদিন বাজিয়েছে বলে মনে হয় না । বাজে কিনা উনিও হয়তো জানেন না । আমার Wassup Bro তো আরও এক কাঠি বাড়া !
রাত্রে ঘুমোবার আগে অন্ধকার ব্যলকনিতে যাই । হালকা হাওয়ায় উল্টোদিকের apartment টার Wind Chimes এর সুর অনেক কিছু মনে করায় । অনেক কাছের মুখ ভেসে ওঠে ।
ভাবছি Wassup Bro কি ভাবে ওই সুরটা শুনে ? নাকি ও রবিঠাকুরের ‘যদি তোর ডাক শুনে’ টা অনেক আগেই শুনে ফেলেছে ওর ওই অদ্ভুত বিড়ি খেতে খেতে ? সেখানে তবু তো একটা ডাকের কথা আছে । নির্জন দ্বীপের Wassup Bro দের কেউ তো ডাকেও না !<br/>
০৩/০২/২০১৬<br/>
হিউস্টন<br/>
(চলবে... )