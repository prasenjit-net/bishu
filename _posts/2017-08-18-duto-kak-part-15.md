---
layout: post
title: "দুটো কাক ! ( কিস্তি ~ ১৫ ~ যা দিয়েছি আমি.. তুমি পারোনি …)"
categories: "কাক"
excerpt: লক্ষীর দোকানে চা খেতে যাওয়া বিপদজনক । মানে আপনি ধরেই নিতে পারেন - আপনাকে একটা...
---


লক্ষীর দোকানে চা খেতে যাওয়া বিপদজনক । মানে আপনি ধরেই নিতে পারেন - আপনাকে একটা বড়ো মাপের হলঘরে জোর করে কেউ বসিয়ে দিলো আর সামনে দশ বারো খান টিভি চ্য়ানেলে খবর চলছে ডেসিবল লিমিটের বাইরে । দোকানটা বটতলার ঠিক উলটোপাশেই । আমরা হানা মারি সকাল বিকেলে চা খেতে ।
পাড়ার যত রাজ্য়ের কেচ্ছার আলোচনা বুড়োদের । আলোচনার সিংহভাগ - কে মাল খেয়ে এসে বউকে পেটালো, কার ছেলে কার মেয়েকে নিয়ে ভাগলো, কার মেয়ে এখনো আইবুড়ো । আর থেকে থেকেই - আধুনিক যুবসমাজের কিছু হবেনা টাইপ বাণী ।
গত বছর ঠিক এই সময় যখন দেশে ফিরেছিলাম, বাবা মা আমার সাথে সন্তোষপুরেই ছিলেন । বেশী সময় দিতে পারতাম না । রাত্রে কাজ করতে হতো । লক্ষীর চা ওনাদের খুব পছন্দের জিনিস হয়ে উঠেছিল তখন । লক্ষীর সাথে কি যে ছাই গল্প করতো জানি না ।
এবার এপ্রিলে ফিরেই লক্ষীর দোকানে যাবার পর ও ঠিক চিনেছিল আমায় । ওর প্রথম প্রশ্ন ছিলো - কাকুর হার্টের কন্ডিশন এখন কেমন ? একটু অবাক হয়েছিলাম । মেসে ফেরার পথে আমার রুমমেট বলেছিলো - ওসব ওদের করতে হয় । এক টাকার চা ছয় টাকায় বেচার স্কিম । আমি ভাবলাম তাই হবে !
অনেক দিন বাদে বাড়ি ফিরেছি । মা চিকেন রান্না করেছে । সাথে আমার চিরকাল সেরা পোস্ত ।
খেতে খেতে মা ব্য়াটার গল্প -
- কোলকাতায় কোথায় আছিস বাবু ?
- কেন মা ? ওই সন্তোষপুরেই । গতবছর তোমাদের নিয়ে গেছিলাম যেখানে ।
- লক্ষী ভালো আছে ? ওর দোকানে গেছিস ?
মুখের ভাত সত্য়ি আটকে গেছিলো ।
লক্ষীর স্কিম ছয় টাকার ছিল না !
বটতলায় এসি নাইন বি তে আমি যখন উঠি, ও হয়তো আমায় দেখে আর মনে মনে হেসে বলে... যা দিয়েছি আমি.. তুমি পারোনি !
১৮।০৮।২০১৭
কোলকাতা
(চলবে...)